Adraw neɣ amgaru n Yiyakucen La mort absurde des Aztèques suivi de Le Banquet1 Tasuqelt : Habib Allah MANSOURI Tukkist seg tmezgunt : Adraw neɣ amgaru n Yiyakucen “Nekkenti s tɣermiwin-nniḍen, neẓra tura anagar tamettant i aɣ-yettganin”.
Tifin-a uɣur iɛeṭṭel Utaram akken ad d-yaweḍ ɣur-s deg temɣer-ines tuḥzint, tuɣ-itt ɣer Yiztikiyen d llsas iɣef beddent tigensas n waful-nsen.
Amezruy, ɣursen, d amseḍfer n yiṭijen i d-yettlalen deg yinzekmiren.
Mi ara d-yenqer kan yiṭij, ẓran yakkan akud i asen-yettunefken yettwaḥseb s cceḥḥa, ɣef waya, ikeccem-iten uqlileḥ.
Amaḍal, akken ad Yidir, yeḥwaǧ amɛiwen n yimdanen i yeṭṭeggiren, yal ass, deg yimi n yiwet n tmettant ur nrewwu, ulawen yettwaqelɛen akkenni d iḥmayanen seg yidmaren-nsen.
Tallalt-agi, ur ilaq ara ad yili deg-s usedhu : yiwet n ddqiqa kan n ɛeggu neɣ n tatut, ɣas ulamma ciṭuḥ n tmella kan, urǧin ad d-yuɣal ad d-yecreq yiṭij : amaḍal s lekmal-is ad d-yuɣal ɣer teɛri tagrisant n wulac.
Tugdin-agi, tettuɣal-d yal tafrara, acku deg yal tafrara, imdanen lan anagar akud n wass-nni.
Asammer i d-yettakken tafat, yuɣal d adeg n tugdin 1.
Mouloud Mammeri, La mort absurde des Aztèques suivi de Le Banquet, PERRIN, 1973.
Tamaziɣt Tura Un 14 / duǧember 2017 79n Yiztikiyen.
Deg usammer i d-tḍerru, yal ass, tamuggit n umaḍal akked tudert-ines.
Tamaneɣt n Yiztikiyen, Miksiku, tella d aɣrem amexlul n wid yettganin tamettant.
Amaḍal, tuɣ-it yettiddir iṭij-ines wis semmus, ur yif, am wakken ur ixuss ɣef wiyaḍ.
Imiksiken, ttḥaraben ɣef umeɣrad s yimgura, s tẓallit, s tugrint akked uzzangu.
Maca ẓran isaffen n yidammen n yimeḥbas-nsen uɣrisen seɣzafen kan amrar ;
ad d-yas wass ideg iṭij wis semmus, umbaɛd mi yedder, ad yemmet ula d netta.
Talkint d tmerjiwt, ur kkisent acemma seg lhul n tmettantnsen.
Nemgal.
Afaqi-agi yettkemmil i tugdin, irennu-yas yiwet n tarrayt tamellilt ur iqebbel leɛqel.
Kra n yiɣlan n umaḍal aqbur ɛeddan ula d nitni, maca imi tizemmar n yixsimen ur mgaradent ara s waṭas, lan isuḍaf ucriken n ṭṭrad, rnu-as adday n talsa iɣef ur yezmir yiwen seg yixsimen-nni ad yader, wiyi irkelli ttarran talast i teɣtsin n umezruy : la Qerṭaǧ, la Itruskiyen, la Ifarisiyen wala Iferɛunen ur ngiren ara ɣef yiwen n ubrid, d tirni.
Iztikiyen, nitni, ttusefḍen d asfaḍ seg umezruy deg kra n wayyuren ;
deg kra n yimalasen kan, ttwakksen amzun urǧin d-ffɣen ɣer ddunit.
Kulci yemtawa ɣef yiqerra-nsen iwakken ad fken amedya ɣef tmettant n tɣermiwin.
Zedɣen deg umtiweg-nniḍen, urǧin i asen-d-truḥ tikti belli akkin i yillel, llan yimdanennniḍen.
Mgaraden ɣef wiyaḍ, ɣef waya ur yelli ara ukukru ara yerren talast i beqqu n usenger-nsen.
Zedɣen yiwet n temnaḍt teɛreq deg umaḍal ideg yezmer umdan ad yexdem yakk inɣayen s tuffra ;
dɣa yeḍra-d wanɣa ameqqran : d asenger-nsen.
Deg tama-nniḍen, Imdanen imellalen n Yuruba mazal-iten deg tafrara tamelsant n uslak n umaḍal : ur ruḥen ara s wul yeṣfan, ideg ahat yella ciṭuḥ n unezgum, ala, nniya-nsen ur teṣfi ara maḍi.
Tunɣin n wid yettmuddun imsemmad tettak anzi ɣer useggeḍ n yiɣilasen : d asizdeg.
I wid yettmuddun imsemmad, wwin-asen-d asellek d usemneɛ n yiman d rruḥ- nsen.
80 Tamaziɣt Tura Un 14 / duǧember 2017Ad xesren ddunit-a, maca iwakken ad rebḥen aɣlul deg tayeḍ: deg taggara, d nitni i irebḥen.
D aɣɣud anzeggan n tmettant n Yiztikiyen.
Yiwen n umaḍal yeẓra ad yemmet metwal wayeḍ yettwali iman-is d Yakuc i t-id-yuznen… d tarmit n tnaremt !
Ad nɣer kan ayen uran imyura deg tallit-nni… amedya, “Bernard Diaz” yellan d arfiq amekdi n “Cortès”.
Tikli-agi talugant n tedyanin tettuɣal-aɣ-d ɣer wudem amzun d aṣeyyen, d tuzzya d umyeḍfer n rryac azulal.
Mačči d amgaru, d lǧanaza… Deg wass wis ṭam n usekni n “Yihaktel” amcum, “acku ddaw n usekni n Kwatzakwatel”, Mass n waḍu d tbuciḍanin”, i yekcem “Herman Kurtez” ɣer Miksiku ɣef uqerru n ukkuẓet n twinas n yiterrasen, mraw d sin n yimnayen akked ukkuẓ n yigiman n yimsisan ihendiyen.
Ass wis ṭam n “Yihaktel”, d ass wis sin n “Keculli” daɣen, d ayyur n “tbellirejet n waman timinigt”, n yimeɛcaq d tmeɛcuqin.
Deg teswast n Yisbanyuliyen, d ass n 08 seg wunbir 1519.
Deg useggas n Kraḍ-n-yixxamen, deg wayyur n ubeddel n yijeǧǧigen, deg wass iwumi ssawalen Yiwen-n-uzrem, uɣalent-d tikra n “Kurtez” ɣer temdint seg wayen snejlenten yakkan.
Zegrent yimiẓaben yeččuren s yinemmiten n yicenga-nsen.
Umbaɛd uzbu uḥris d leɛtab akked lemṛaṛ i yuɣen aɣref-ines, yerrandi umenkad “Gwatemutzin”.
Miksiku, hudden-tt, ulac acu ǧǧan deg-s.
Deg teswast n Yimdanen imellalen, ass-nni d ass n 13 seg ɣuct 1521.
Ass-nni… “Deg umḍiq ideg msefraqen waman, nembawal irkelli, nebda tikli, newweḍ ɣer wadeg n unmenɣi… din, tewqeɛ- itt tarewla… aman, uɣalen d idammen, tifekkiwin reglent tiberdatin.
Akka i yekfa Umiksiki… Yemmut uɣrem1”.
Yessefk fell-aneɣ ad nales taɣuri i uneqqis-agi n lussi, wa ad t-newzen awal-awal akken ilaq… “Yemmut uɣrem…”, ilaq ad negzu belli yemmut deg ssikis : 1.
Angel Maria Garibay, Historia de la literatura nahuatl, Mexico, 1953.
Tamaziɣt Tura Un 14 / duǧember 2017 81“Frurxent twekkiwin deg yiberdan d tejmuyaɛ, iɣurab zerrqen s wallaɣen n yimdanen… Nečča asɣar, Neffeẓ affar amerɣan, Nerna tiyajurin n wakal d yimulaben, Aɣebbar d twekkiwin… 1 Gar sin n yizmaz-a, yezri yiwen n useggas d ṭam n wayyuren d semmus n wussan.
Snat n tmerwin n wayyuren kfant iwakken ad sfḍent seg wudem n umaḍal yiwet n tɣara n tudert iɣef qqimen yimdanen ugar n snat n tmerwin n yiwinasen iwakken ad tt-snulfun : “Ay ameddakel, anda tella tmurt-nni ideg urǧin ad nemmet?
Nettlal-d, nettidir ɣef wakal, Nettarḍal i kra n lawan Tamanegt n Win iɣef kulci yettidir… Nbeddel talɣa, nuɣal d imɣi n tefsut2”.
Asmi kecmen yiserdasen isbanyuliyen i tikkelt tamezwarut ɣer yiɣrem, tugdin, asduqes d uzaylal, akked usedhec, rnuas ula d tismin kecmen s ulawen-nsen : wigi i ileḥḥun i leḥfa, mmečimdanen-a i itetten timitalin-nsen s tmella, wigi ur neẓri belli yella Yasuɛ-Ɛissa iruḥ-d ad d-ibib ibekkaḍennsen, neɣ yella deg umaḍal agellid n Sbanya i ibedden ɣef yiwen n umenkud iɣef qrib ad yuɣal yiṭij urǧin ad yeɣli fell-as, ssawḍen ad snulfun yiwet n tɣerma yessewhamen allaɣ.
Amek ad yesddukel leɛqel gar tiwri akked tlemmiḥt ?
Dduklent tmental ara yeglun s tmettant tazulalt n Yiztikiyen.
Timettatin akken ma llant d tizulalin, maca tagi tugar-itent irkelli, acku ur telli ara kan mebla ssebba, teḍra mgal taɣzint.
Nezmer ad nkellex s wawalen wa ad nessemres ifukal ara nesleɣwi.
Nezmer daɣen ad nessexdem tasufist iwakken ad d-nerr warnamek d anamek ;
ad d-nerr anɣa d ayen yelhan, 1.
Angel Maria Garibay, Ibid.
2.
Angel Maria Garibay, in : Las lettras Patrias, n°2, Mexico, 1954.
82 Tamaziɣt Tura Un 14 / duǧember 2017maca ɣas nexdem akka, ad qqimen dima ur sɛin ara anamek.
Akrad n Yiztikiyen iwakken ad bedden mgal uhuḍ, ala, axir n waya : atekki-nsen awarkan deg usrured d useɛjel n uwaɣiw i yeɣlin fell-asen yessewhem-aɣ, am wakken yesserfa-ɣ daɣen: ur nqebbel ara s sshala ad nruḥ ad newwet aqerru-nneɣ ɣef uɣrab n Tḍulli ideg taɣzint-nneɣ s timmad-is tugi ad teqbel taɣzint.
Seg tallit n “Eschyle”, d wagi ay d asentel ayiwen n tmellaɣt tagrigit.
Imdanen, ttembawalen, ttarran iman-nsen amzun d nitni i yettdebbiren.
Kulci deg rrayeɛ : deg ucebbak n waful i zḍan Iyakucen mebla ma ad ten-cawren neɣ ad gen ccan i uḥbak n wulawen-nsen, ad ten-ǧǧen ad zzehhren… alamma suffɣen-d tarwiḥt.
Maca Tamurt n Lyunan, d izri amayan n talsa, d akud ideg iyakucen d wasaḍen ttmenṭaren gar yimdanen.
Iztikiyen, d iḍelli kan, mazal nettidir tadyant ideg nnuɣen, sakkin negren.
Amezruy-nsen, d ayla-nneɣ.
Tettunefk-asen kan tagnit -tamcumt- ideg ufan iman-nsen d imezwura, ttunefken d asfel mebla tiḥḥerci wala amutey i tyitwin tiqerḥanin n waful iwumi nettḥulfu ar ass-a.
Fkan-aɣ-d yiwet n teḍrist tazedgant n yiwet n tkesna i yuɣalen d tameɣradant : imir-a, neẓra irkelli belli anagar tamettant i aɣ-yettganin, yessefk fell-aɣ ad nebges, ad nḥareb ɣef umeɣrad iwakken ad t-nessemneɛ ur iɣelli ara ddaw n yizenẓaren ibelkamen swyes yegla beṭṭu n ubelkim i yellan deg tilawt d ticci n beṭṭu n teɣzintnneɣ.
Amer azekka ad d-yili yiwen n uḍaḍ d imsedhi neɣ ahat d awarkan ɣef wiyaḍ ara itekkin ɣef yiwet n tqeffalt, ilaq-aɣ udun n wakud ɣef win ilaqen i nnger n Yiztikiyen.
Acku tamettant n Yimiksiken teldi-aɣ allen-nneɣ, mebla ma tesselmed-aɣ kra, ur aɣ-tɛiwen ara ad nerr talast i tin-nneɣ : ar iḍ-a mazal nettidir s usečči iɣef tebna.
La aɣ-qqaren, urar-a, d aqbur : yebda seg wasmi llan yimdanen, yernu ttnaɣen gar-asen seg zik n zik.
Amzun tiɣzi n leɛmer n wanɣa tettak-as azref iwakken ad yili wa ad t-neqbel.
Yernu inɣayen n zik ɛnan kan, tamayt i Yakuc, idciren, tikkwal d uḍyiqen, n umeɣrad.
Ayen d-yegran, Tamaziɣt Tura Un 14 / duǧember 2017 83yeqqim kan terra incǧngnita : d aseydel n tezlulit.
Yekfa usdewdew-nni n tazwara !
Seg tlemmast n uwines wis mraw d tẓa, nekfa asuṭṭen n umaḍal s wuzzal, s tmes, s ublastik, s usafag akked uṭranzisṭur.
Sya d afella, nxeddem yakkan iwakken ur yettɣimi gar yimdanen anagar snat neɣ kraḍet n talɣiwin n tmuɣli n umaḍal akked tudert.
Ula d imcalayen simmal ttenɣassen, acku amgired yuɣal d tabedɛit i ilaq ad nenɣ, ma ulac maḍi ad t-nessuffeɣ seg ttufiq.
D tisselbi.
Sya d afella, yal amgired ara neṣfeḍ -fiḥel ma nmuqqel allal- yettwaḥseb d anɣa : ulac acu ara t-yessenflen umbaɛd, yernu tamettant-ines, trennu deg waggazen n tmettant n tiyaḍ.
Anwa yeẓran ma, deg yidles azluli i nessengar s yiwet n tyita taḥeqqart n umrud, ulac deg-s yiwet n tenfalit ara aɣ-yalen akken ad nessemneɛ amaḍal-nneɣ.
Acku iban-d tura, simmal zerrin yiseggasen, simmal imuren imeqqranen n talsa ttaɣen iberdan ihrawanen n tɣerma tutrimt tatiqnit, tangawt, tamellit d tattuhlit.
Ur ttɛeṭṭilen ara ad fiqen d akken kulci d aɣurru, acku simmal ttbinen-d wassaren, simmal ttbinen-d uxeyyeb d tnaklit n yidles ideg ttwalin zik-nni anagar tissas d tfenṭazit.
Wid yeṛwan, ɛyan ula deg tawant-nsen.
Wiyaḍ, ḥaren kan ɣer yiwen n yiswi : ad laḥqen Ataram d tiẓeḍt n tmetti n ufaris.
Tililin i icennun imal, fkant ussan-a imiranen yeṭṭijiqen d asfel… yernu, imalagi urǧin ad yaweḍ.
Ula imdanen n Umaḍal Imsekreḍ ur neqbil s wazalen n Utaram s yisem n tnaslit, yellan s umata d tumyiyt, tikkwal d asnulfu i tt-tesnulfun, ula d nitni uɣalenasen, ugar wiyaḍ, d iqeddacen, acku ttḥulfun-as i useyyef mebla ma lan allalen swayes zemren ad ten-sneqden.
Acku amellil n unagraw icudd deg tazwara ɣer teẓḍawt-ines.
Tidmi tutrimt deg leɛqida-ines, d tasduklant d tazeqmant.
D nettat i yesnulfan Yakuc ayiwen d uwɛir, Yakuc bu-tismin.
Ɣur-s nettat, anagar yiwet n tidet yellan, ulac amkan i tayeḍ.
Tettwali deg tmenɣiwt n wayeḍ d anemgal-is : wayeḍ ɣur-s, d win ur nezmir ad neqbel, d abeɛɛuq.
D netta i d iɣisi ara yeglun s useɣres n lḥaṣya tamzayt n yiman-nneɣ.
Yezmer 84 Tamaziɣt Tura Un 14 / duǧember 2017lḥal ur nelli ara d amagdez.
Ɣer Wutrimen, tikti n timmaseɣtnsen, tessuffuɣ-asen leɛqel.
Ulayɣer ad nenuzgem tura, ssawḍen ɣer kra n yigemmaḍ ur bnin ara fell-asen maḍi.
Ur ḥwajen ara tura ad d-uɣalen ɣer usemres n tarrayin tuqsiḥin n zik-nni, snulfan-d ula d awal swayes ad tent-lummen : tasengrit.
Tasengrit teqleɛ amdan amarikani seg yiẓuran, tesfeḍ-it, temḥa-t.
Maca deg kra n tegnatin, asmures-ines d abruyan kan : tanezzut n waklan tessenzef Tafriqt, maca ur tessaweḍ ara ad tessenger Iberkanen irkelli.
Yernu, allal i nessexdem yefḍeḥ mliḥ.
Cwi kan, nufa-d s lfeḍl n ufara aṭas n wallalen-nniḍen i ten-yifen.
Imi, yernu d tidet, ur nelli ara kan d imdanen, d nekkni kan yellan d imdanen ;
wid ur nelli am nekkni, ilaq ad teknu tneffut-nsen, ad d-uɣalen d nekkni, ma ugin abrid-a, ad negren.
I leṣlaḥ-nsen, ilaq ad ten-nessuzef seg daxel, iwakken ad ḥulfun ma ugin nnger, yessefk fell-asen, imi ulac tifratnniḍen, ad d-aɣen azalen-nneɣ.
Asidef, d awal amaynut iɣef yebna udasil n Umdan amellal.
Ɣas akken ssizdgen takriḍt, skecmen-tt s leɛqel kan s annar n yizamulen (tura, nezmer ad d-nini rnan ɣef tiyita n tkuba awehhi ɣer wazalen), maca ulac acu ara yessenɣsen seg tɣara-ines tanaslit : d tin yesseblaɛen kulci.
Tikkwal, nbeqqu ad d-nini nemgal.
Acku tura, izulilen s timmad-nsen ttekkan deg ufsax-nsen, ɛemmden.
Asurif amezwaru ara yexdem uzulil akken ad yerwel seg wayen iɣil d aḥizi-ines, d win yellan deg tilawt d timella-ines, d win ara t-yawin ɣer uhuddu-ines.
Ɣas yebɛed wadeg ideg yettidir, yernu yebɣa neɣ yugi, ila tura yiwet n tmuɣli tennuɣnaɣ ɣef wallun d yimdanen, yiwet n tmuɣli d tamaɣradant, tettqelliq, acku d tamaɣradant.
Yeẓra belli amaḍal-a yeggemgem s lɣaci, maca yaf iman-is yettwaɛzel ɣef derra n yidles-ines.
D wagi ara t-yeǧǧen ad iḥulfu deg telqi n wawarkan-is s tiyita i t-yuɣen, ad iḥulfu s yiman-is am win ǧǧan ssadat d ṣṣalḥin.
Tamacint n usidef d ayen tsaɣ, tebda tikli-ines.
Tamaziɣt Tura Un 14 / duǧember 2017 85Sakin, ad yili kan walbaɛḍ d aẓeḍḍam neɣ d awarkan ɣef wiyaḍ, neɣ ahat yeṭṭef-it buqellaq ugar n wiyaḍ, iwakken ad yessers deg umaḍal tamacint n tmettant, d taẓayant deg tazwara, sakkin d timjeggeḥt, deg taggara d tallakant.
Acku anwa-t udrum-agi azluli i iɛerqen deg teẓgi tamaẓunt i izemren ad aɣ-yini ur yessin ara Amdan amellal, belli urǧin i as-iḥulfa i taẓayt n lirad-ines yebɣan ad d-taɣ yal taɣmert deg umaḍal-a ?
Deg temnaḍt-agi tameẓẓyant n umaɣrad uɣur nuɣal deg tallit-a taneggarut, ayen yerzan talsa ur aɣ-dyuɣal ara d aberrani.
Amtiweg-nneɣ, d ayen, yuɣal d amzay.
Ulac tiɣmert ur nessefqed ara, hatan tura nettwaṭṭef.
Yennat-id umedyaz amaziɣ seg tallit tamezwarut n uslak n tmurt n Lezzayer : Ulac sani ara trewleḍ, Yeɣli-d yiḍ ɣef yal tama… Allun yettuṣṣuṭnen, yuɣal d iger amsekker n yimenɣannneɣ.
Zik-nni, timsensrin ṭṭuqṭent, bdant sakkin ttenɣasent, tura, ulac-itent maḍi.
Ɣef umnar n yal tawwurt, tettraǧu-aɣ tameẓla n Umdan amellal… d yimrigen-ines.
Maca yella axir n waya.
Amer wayeḍ-nni ad yagi, ama s trugza d nnif neɣ ahat s tuysin, ad yekcem ɣer wurar n tɣerma, ɣas akken ur yettizmir ara ad yerwel ɣef ulkun, d talɣa kan ara ibeddel.
Ulac acu yettwaxedmen : Amuhiki aneggaru yeɣli-d deg tcangalt n uzbu-ines.
Acku, asmi ara yeckunṭeḍ wayeḍ-nni i nenker deg yal taɣawsa i yettwali d netta ;
asmi ara yesbek deg nnmara tiɛiqqert, asmi ara yesdukkel ayen yelhan d wayen n diri deg yiwet n tcekkart wa ad ten-yerr d ayla-s mebla ma yessemgared gar-asen, neɣ ayen yessewhamen mliḥ, yesnulfuy-d yiwet n tagant ideg yeḥbes iman-is, yerra iman-is deg yiwen n ukatar uqqin, yeɛzel iman-is ɣef wayen i as-yezzin.
D tugdin-nni seg nnger i t-yeǧǧan ad d-yerr iman-is, d tamara, deg usigres.
Simmal yettimẓi, yettuɣal d ansay, simmal yettuɣal d azluli.
Ad asiruḥ deg tazwara beqqu, sakkin tazmert i usnulfu.
86 Tamaziɣt Tura Un 14 / duǧember 2017Yettwanfa seg wakud amiran, yettwakkes seg yimal, yettalas asnulfu i yiwen n yizri-agiṭu ara yessemyiy, ɣas akken ɣur-s yecbeḥ, maca yurez-it daxel n lqefs.
Aseydel daɣen d tacangalt i ndin yimaslaken ufḍiḥen : tikkwal, am wid ixaben, am wid iseqḍen, ɣellin-d deg-s deg sin yid-sen.
Deg lbaṭel.
Yecbeḥ sakkin ma nezzem Ibrutunen i ɣilen ufan-d deg tnazit yiwen seg yiberdan i yettawin ɣer tsaltit-nsen.
Ur ilaq ara ad newwet deg Yisaltiyen, maca yessefk fell-aɣ ad nezzem Ilatinen d Wanglen i ten-iḥersen armi fernen tifrat-a yessewhamen, tifrat tazulilt, tifrat n tuysin.
Deg tmurtiw, yella yiwen n yinzi i d-yeqqaren, win yewwi wasif, yeckunṭud ula deg yisennanen.
D yir asenfer n tezmert n yimernayen i yessadren Isaltiyen ɣer yiswiren addayen n ufulklur, i ten-yewwin ɣer tifrat i yeǧǧa wakud neɣ tid yellan d tisedmaranin.
Yernu, amaḍal-a yeččur d imenẓawen n Yisaltiyen, aql-aɣ, akken ma nella, d Isaltiyen.
Akka, i lmendad n yigduden n Yisaltiyen yettmenḍaren deg umaḍal, tamuddut taneggarut i tessexdem tɣerma tamellalt tufrar-d ɣef tiyaḍ, imi truḥ-d s leɛqel kan, xmat-xmat, s lemxatla, teqseḍ ad ten-tejbed seg mbeɛɛid, ad tesɛeddi fellasen azaylal wa ad ten-d-terr d usbiḍen.
D yiwet n talɣa seg talɣiwin n tmettant, mačči d tamuɣli takdit irkelli, mačči d tmuɣli tarumuntit n uzɣuɣ n yiman-nsen iɣef ttnadin deg tamayt ;
deg umkan ad ẓẓun s tebɣest beqqu-nsen deg wakal n yimira ara as-yekksen fad wa ad t-iseččen.
Deg ubdil n yifɣal-a imerẓuga iɣef zedlent tirga neɣ d timeɛlelt n yiwen n umaḍal yebnan ɣef tbuhelt d tkerkas, yif ma snekden kra n wudmawen seg yimal-nneɣ amyaz neɣ kra seg tferni uɣur ad aɣ-d-terr tmara ad d-nuɣal deg wussan i d-iteddun.
Maca dayen, terra-aɣ tmara yakkan.
Alkum n Yizulilen, s yal talɣa yellan, yerra-aɣ sdat yiwet n tesrakent tamqqrant.
To be or not to be.
D amdan amellal i t-id-yennan.
Yenger uzulil ?
Anef i yineɣram ad uraren tura sdat n yimal d yilem ideg yettefrurux zik-nni s thuski n umgared-nneɣ i d-yettakken talalit i tudert.
Tamaziɣt Tura Un 14 / duǧember 2017 87Acku, yeqbel neɣ yugi Umdan Amellal, taɣerma-ines tessawaḍ ɣer kulci, anagar ad t-id-terr d aseɛdi.
Am Yiztikiyen yeddren ukkuẓet n twinas n yiseggasen-aya, ɣef tsebbiwin ur ṣṣfint ara am tidak-nsent, tura, d netta i yeṭṭfen amaḍal gar yifassen-is, ma ulac maḍi, d amaḍal-ines i yeṭṭef.
Ur yeẓri ara amek ad yesddukel gar tumert d lufa, nekkni, nedda deg yiḍarren.
Ula d amahil iɣef bnant tibuɣar-ines, ur t-yeǧǧi ara ad yessisser s tumert.
Nwezzen-as amzel s ubruy, nettheyyi-as-t-id seg tazwara, nurez-it gar tacciwin n mraw d semmus n wussan deg useggas, snuzun-as-t-id s twemmusin, cuddent, zeddigit, weznent s lqis.
Ḥessbenas, seg tazwara, timezziraz-ines, asugen-ines, ggaren-as deg tfekka-ines tijuɣmin timeẓyanin n teflest, am uqjun n «Pavlov», rebban-t-id ad yesluddi seg tadfi mi ara isell i tmuli.
Anfet i yirgazen, arrac-a yugin ad imɣuren, ad amnen, i kra n lawan, belli i wurar iwumi ttwaxedmen, i tumert, i umerreḥ, i tezɣel n tfekkiwin n umdan akked tidiwin n tirga d lbennaines.
Ssdet iɛebbaḍ-nsen s tumert i tebɣam.
Ur ttɛeṭṭilen ara ad ten-d-yerr umɛeqqu ɣer tanfa tuḥzint n uxeddim ɣef tmacinin.
Dagi meqqar ur ten-id-terri ara tmara ɣer tmara n usnulfu ara yeglun ahat s iqerra-nsen ;
heyyan-asen-d kulci.
Maca, ma ulac akli aberkan, ma ulac ameslub, win ara iceḍḥen deg wuḍan, deg wussan, deg uxeddim, deg wussan n leḥzen;
ma ulac amacaɣ i yezdeɣ iylellen, lḥif d waḍu, anwa ara yinin i yineɣram belli amahil, d tamernut, belli nettwaxleq uqbel kulci iwakken ad nidir deg Ɛaden, belli mačči imi aɣ- sṭaxren syin, ad d-nekker ihi ad nazzel wa ad nesludduy deffir n tumert umbaɛd ssikis n usnejli-nneɣ, yernu d tidet, deg tutlayt n Yilatinen, uɣur yineɣram ttzuxun uɣen-d aẓar, anamek n umahil mačči d tukksa n yimezlan (neg-otium) ?
Llant kra n tɣermiwin n tmeɣriwin uɣur tudert s lekmal-is d ismiras.
Fiḥel ma nessečča-asen tateffaḥt i nessebleɛ nekkni yiwen n wass deg wussan n Rebbi : anagar tuɛrin-nsen ara sen-d-tmell.
Ad sen-nhudd tamuɣli-nni tahuskayt i sɛan ɣef umaḍal.
Ma yewwet-iten ddeɛwessu yiwen n wass, ad 88 Tamaziɣt Tura Un 14 / duǧember 2017d-yaweḍ wass-nni ideg ara muqlen, am nekkni, tiɣawsiwin s tmuɣli tasemmaḍt, war asugen.
Amahil, yebda yakkan.
Kksen i Yisaltiyen aylel… s ddɣel!
Ula d igli-nni, tenneqlab-as tnila seg wasmi ẓran Yizulilen llan Yimdanen imellalen, ttidiren, yernu ttwejjihen akken ilaq.
Igli, zik-nni, d adeg n tɣawsiwin tummidin.
Tasmudin, aṭṭanen, assaren, wigi irkelli llan yakkan seg tama-a n yigli, d allun uqqin n lɛerc.
Maca akkin, deffir n talat, iwumi rran yimeṭṭawen talast, tella tmurt tamakunt.
Yiwen n wass deg wussan n Rebbi, ulac ccek deg waya, ad d-yeffeɣ seg deffir n yigli-nni… maca, d acu ara d-yeffɣen deg tilawt ?
Aql-aɣ newweḍ ɣer ṣṣeḥ.
Dayen, yekfa uskeɛrer d wayen ssawalen Yimdanen imellalen takufḍa deg tneqqist.
Izulilen tura, uɣalen d imengaḍen, d ineɣram.
Deffir yigli tura, d annar n tmettant, mačči d tamettant-nni turkidt, tin yellan d udem-nniḍen n tudert-nneɣ, ideg ttmenṭaren, wid iɛeddan yakkan, deg telmatin tizegzawin d tayri turkidt, maca d tamettant tungift s ubeckiḍ aɣezzfan n 22, tin n yiddamen ɣef yidmaren akked… sakkin, ulac acu yellan maḍi.
Acku, nenɣa igli i yimuduren d lmeyytin : akkin i yigli i ttwalint wallen-nneɣ, iglan akken ma llan ttemcabin, ẓẓayit, ddemmken s lmeyytin d Yimdanen imellalen meqqtit am terṣaṣin.
Maca, anezgum ur itekkes ara tamsikdit, ilaq ad tt-yerr deg leḥsab.
Asfal amezwaru -igellun s tmettant- n win yettadin tunjin, d tuɣalin ɣer yimyiyen uqbel tateffaḥt (ma nsemmaas akka i temlilit tamezwarut d Umdan amellal).
Tamuɣli-a, teččur d nniya, maca tgellu-d s tmettant, amzun gar yifassen n wuccen amellaẓu i neɣli, netta meqqar nettɛassa iman-nneɣ seg-s.
Ɛaden, tettmettat !
Beqqu n tiǧǧin-ines deg wallun arilaw n yisalaten iɣef urɛad nemtawa (nettaf-d isalaten-agi deg temdanit n kra n yidlisen n Utaram kan), igellu-d s uqlaɛ- ines seg yiẓuran, s usfaḍ-ines : s usemyi n uzulil yelhan, s wayes ara nkellex medden irkelli, ula d netta iɛedda !
Tamaziɣt Tura Un 14 / duǧember 2017 89Ur nezmir ara ad d-nerr ɣer tudert iglan iɛerqen.
Ayen ilaqen, d asbadu n yiglan imaynuten.
Ɣef waya, ur nezmir ara ad d-nerr iman-nneɣ deg umkan n yizulilen yettuzernen, tigawt-a, tezmer ad d-tefk lḥeqq i tzernant-nni s timmad-is, ara tt-yerren d tamellit.
Lxir ameqqran i nezmer ad t-nexdem i wigi qrib ad negren, ad neḥbes axemmem amek ara tennerr d ineɣram, amek ara nesbadu deg umkan-nsen tumert i asen-iwulmen.
Ugur ara d-ibanen deg takkayt tis snat, d win yerzan tabadut i “wamek ad idiren jmiɛ” gar yimdanen, ilaq ad as-nernu : imdanen akken ma llan, asnefru-agi ɣur-s azal d ameqqran, d umas.
Acku, ugur ur yeɛni ara tura “wiyaḍ”-nni kan iɣef itezzi waggaz n nnger s wudem n wiyaḍ (tikkwal d nngernsen s tidet, d tukksa-nsen seg umaḍal).
Yeɛna daɣen wid ibubben amgared, wid, i tikkelt tamezwarut, ur nqelleb ara amek ad d-afen tifrat s usemrured, acku asemrured igellu-d s tmettant n yimdanen akken ma llan : wid yemrurden, maca daɣen wid i ten-yessemrurden.
Mi ara yeknu yiwen n lɛerc deg Ustralya s tekriḍt takmamt neɣ tazamalt, mačči d Imawriten i yeɣlin, d talsa akken ma tella i ixesren lexsra tameqqrant.
Cwi kan, awines yesnulfan asečči, yesnulfa-d daɣen amlawiines.
Nessaweḍ deg uzgen n uwines ad nbeddel, yernu akken ilaq, akken ad izmiren yimdanen ad debbren amek ad yili udem d unamek n tilin-nsen deg yimal, ur ttɣamayen ara, am zik-nni, d usbiden, ttbibbin kan timental tizulalin iɣellin fell-asen.
Ukkuẓet n twinas umbaɛd tamettant n Yiztikiyen, mazal-aɣ nettmettat, nenneq daɣen, maca ameɛuqqu, urrif akked tergit simmal nejjren-d abrid i tigawin-nneɣ, am wakken mmalen-aɣ-d daɣen taɣara swayes ad nemmet.
at Yenni, yebrir 1972 90 Tamaziɣt Tura Un 14 / duǧember 2017
