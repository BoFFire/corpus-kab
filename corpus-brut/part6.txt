TIZI UZZU - Timsizzelt Imura n tmurt-iw.
Yella-d wass wis sin n usileɣ i 164 n yimekkiyen.
Mbeɛd mi i d-tuɣal temsizzelt n tira Imura n tmurt-iw deg tezrigt-is tis snat, yebdan deg wussan iɛeddan.
Yella-d ufran n yinelmaden ara igensen ladayrat-nsen (asunen) deg lwilaya n Tizi Uzzu, s temsizzelt tamenzut i d-yellan deg yiɣerbazen deg wussan yezrin.
Tura, mi yessuli umecwar amezwaru n temsizzelt-agi n tira, ttwafernen-d wazal n 164 n yinelmaden ara imetlen asunen-nsen deg temsizzelt i d-iteddun.
Ass-nni n ttlata 16 yebrir 2019, i d-yella wass wis sin n usileɣ i lfayda n yinelmaden-agi n tlata n yiswiren n usegmi.
Iɛedda wass-agi wis sin n usileɣ, i d-yellan deg tesnawit n ɛebban Remḍan n temdint n Tizi Uzzu deg tegnatin igerrzen.
Iswi n temlilit-agi n uwelleh d akemmel n wahil n usileɣ n yinelmaden i d-yufraren deg umecwar amezwaru n temsizzelt-agi Imura n tmurt-iw.
Mbeɛd mi d-yella wass n usileɣ amezwaru ass n larebɛa 20 meɣres 2019, ideg i d-tella temlilit tusridt gar yimura n uzekka akked yimaswaḍen d yimura n lwilaya n Tizi Uzzu.
Yal aswir s yimsilɣen-is;
aɣerbaz amenzu yesɛa imaswaḍen d yimura n tlata n tutlayin-agi: tamaziɣt, tafransist akked taɛrabt.
Ma d aɣerbaz alemmas akked tesnawit, llan diɣ yimsilɣen n tutlayt taglizit, i d-yernan aseggas-a.
Ɣef teɣzi n tsebḥit n wass, yella-d uwlleh d usileɣ n yimekkiyen-agi, yal agraw s tutlayt-is d uswir-is.
Imaswaḍen si tama-nsen, mmeslayen ugar ɣef tɣessa akked talɣa n uḍris, ma d imura meslayen ɣef tirmit-nsen deg tira, d wamek i ilaq ad naru aḍris aseklan.
Ma di tmeddit n wass, tella-d tegnit n tira, anda yal anelmad ad yaru aḍris ɣef usentel i d as-yehwan.
Yetturaǧu ad yili wass wis sin n usileɣ deffir kan n yimuras-agi n tefsut uqbel timsizzelt tis snat ara d-yilin ass n 23 yebrir 2019.
Wid ara d-yifriren deg umecwar-agi wis sin d nutni ara igensen lwilaya n Tizi Uzzu deg temsizzelt n temnaḍin, i yetturaǧun ad tili di Blida deg waggur i d-iteddun.
Timsizzelt n lwilaya azekka n ttlata.
Azekka n ttlata, 23 yebrir 2019, ara d-tili temsizzelt n lwilaya deg wakal n tmurt merra.
Yal lwilaya ad d-sifrer imekkayen ara tt-igensen deg temsizzelt n temnaḍin syin akkin di tɣelnawt.
Dagi di lwilaya n Tizi Uzzu, yetturaǧu ad tili temsizwert-a deg tesnawit Ɛebban Remḍan n temdint n Tizi Uzzu.
Ad ttekkin deg-s wazal n 164 n yinelmaden, i d-yekkan seg 6 n yiɣerbazen imenza d 8 n yiɣerbazen ilemmasen akked 8 n tesnawiyin (sin n yinelmaden i yal tutlayt).
Ufaren-d deg umecwar amezwaru 48 n yinelmaden deg uɣerbaz amenzu, 87 deg uɣerbaz alemmas akked 29 deg tesnawit.
Yetturaǧu seg temsizwert-agi n uzekka n ttlata, ad d-ifriren yinelmaden ara imetlen lwilaya n Tizi Uzzu deg umecwar wis kraḍ n temsizzelt-a.
er taggara n temlilit-agi, ismekta-d Mass Ali Ḥmed Muḥend, ɣef tḥawact n useggas iɛeddan.
Anda i d-yenna-d belli : “Aseggas iɛeddan, lwilaya n Tizi Uzzu, tufrar-d s rebɛa n yimura, snat n uɣerbaz amenzu, yiwet deg uɣerbaz alemmas akked yiwen deg tesnawit”.
Ikemmel yenna-d umselɣu-nneɣ: “Ass-nni ttlata 16 yebrir, i dufraren sin yinelmaden-nniḍen deg temsizzelt taɣelnawt n tira n yiznan i warrac, deg tezrigt n 2019”.
Ɣer taggara, ad d-nesmekti belli, timsizzelt-agi “Imura n tmurt-iw” deg tezrigt-is tis snat, yessuddes-itt-id uɣlif n usegmi d uselmed akked win n yidles.
D timsizzelt taɣelnawt s rebɛa n tutlayin, yettwaslemden deg uɣerbaz azzayri, yellin tiwwura-s i yinelmaden iɣurbizen yesɛan tanfalit igerrzen di kra tutlayt.
Yetturaǧu, ad tili temsizwet n taggara, ideg ara d-fernen inelmaden ara yawin arazzen, yerna ad yessisreg uɣlif n usedwel d usegmi, imuhal-agi-nsen yerna ad ttekkin deg rreḥba tagraɣlant n udlis di tmurt n Lezzayer (SILA) 2019.
Adaoun Abdelghani.
Asmekti n wass n tmettant n Lmuhub Ɛemṛuc.
Yettwassen wass n 16 yebrir di tmurt n Lezzayer, s wass n tmussni.
Deg umezruy yettwarun, ass-n d ass n tmettant n Ben Badis, ayagi ssnen-t yizzayriyen akk ikecmen ɣer lakul, imi d ayen i asen-sḥeffḍen.
Lameεna, deg yiwen n wass,16 di yebrir 1962, yemmut yiwen n umussnaw n tmurt n Yiqbayliyen, i yettwassnen di tmura n beṛṛa ugar n tmurt-is.
Acku ar ass-a mazal ur as-fkin ara, ama i netta ama i twacult-is, azal-nsen idetti di tmurt-nsen anda i d-lulen.
Wagi d Mass Lmuhub Ɛemṛuc, d yiwen i inejṛen abrid-is s tektiwin-is, yella d ameɣnas, d amaru, d amedyaz daɣen.
Ilul Mass Ɛemṛuc di tɣiwant n Yiɣil Ɛli, yebda leqṛaya-ines di tmurt n Tunes, imi tawacult-is terza ɣer dinna.
Mi yekfa leqṛaya-ines, yeffeɣ-d d aselmad n tsekla deg uɣerbaz n Sus di tmurt n Tunes.
Seld aya, yessufeɣ-d isefra-ines imezwura deg useggas n 1934, d 1937.
Am wakken i yexdem daɣen tidwilin tiseklanin deg umaṭṭaf s tutlayt taṛumit.
Seg wayen i yura, ad d-nebder ullis  » l’Éternel Jugurtha « , deg useggas n 1946.
Ma yella d aɣmis, win n  » 1928-1962  » i d-yettwassufɣen sɣur Tasaεdit Yasin.
Am wakken i yesεa daɣen aṭas n yidlisen di tmedyezt.
Leqdic-is mačči d ayen ad d-nawi deg umeslay n wass neɣ wayyur, imi yefka-d aṭas i tsekla tamaḍalant, d win iḥemmlen leqdic, d amnadi, d win iḥemmlen tamussni.
Yemmut di Paris, ass n 19 meɣṛes 1962, lameεna yeǧǧa-d agerruj n tmussni, swayes ara yedder i lebda.
Tettkemmil temsizzelt ula deg Wehran.
Yella-d ass n aram iɛeddan 16 deg yebrir ukemmel n temsizzelt imruyen n tmurt-iw yebdan deg waggur n duǧamber 2018 s lmendad n tneɣlaft n usedwel taqdimt Massa Nurya Ben Ɣebriṭ.
Tella-d temlilit deg tesnawit Luṭfi, teḍra-d ass-nni n ttlata imi azemz n 16 yebrir yettuɣal-d i lmend n wass n tmussni.
Timlilit-a, ḥeḍren-tt;
lwali n Wehran, anemhal n usedwel, aɣella n Umeẓlu n usileɣ deg tenmehla, imaswaḍen n tutlayin d kra n yinemhalen d yiselmaden yettuɛegnen d nutni ara yesselḥun akud d wahil n wass s usenɛet n tarrayin i d-yewwi ad tent-ḍefren yinelmaden imttekkiyen, ladɣa mi ḥeḍren ula d inelmaden-a deg temlilit yettuneḥsaben amzun d asileɣ amecṭuḥ.
Ma d ayen yerzan tutlayt n tmaziɣt, llan ukuẓ n yinelmaden d igensasen n tutlayt n Dda Lmulud, sin seg uɣerbaz amenzu, sin seg uɣerbaz alemmas, d tinelmadin akken llant, ɣer tama-nsent, llant snat n tselmadin yesselmaden yakan di Wehran.
Gan-t asileɣ i tnelmadin-a akken ad ssiwḍent ad d-arunt tamacahut neɣ aneḍruy amazray neɣ tanfalit akken tebɣu tili, ladɣa imi arrac-a ur ttmeslayen ara taqbaylit akken ilaq anagar yiwet n tnelmadt.
Mi tekfa temlilit tameddit, nnan-asen-d yakk i wid yellan din ad uɣalen azekka 23 deg yebrir ɣer yiwet n tesnawit i d-yezgan deg tama n Kanastel, din ad d-yili ukemmel n wahil, akken ad d-banen yinelmaden ara iɛeddin ɣer uswir aneggaru ara d-yilin deg wayyur n yulyu.
Cwiṭ seg tmucuha n leqbayel.
Anyir.
Ugur ameqqran di tmetti d lqella n ttṛebga, acku d nettat i d asalas alemmas.
Acḥal d yiwen ara tafeḍ yeγra, maca ur tezmireḍ ad tawiḍ yid-s ula d amecwar wezzilen, imi ḥedd ur yefhim, ur ittuṛebba, d ayen nettidir.
Yekka-d waya si sebbat imxalafen, llaẓ sεeddan yimawlan di lewqat yezrin yal yiwen anida i t-iẓrez.
Yella walbεad, yesεedda lḥif yecfa fell-as, yerra-t d taγuri, yella wayeḍ, yerra-t d tijehli.
Γef waya, newwi-d yiwet n tmacahut deg umedya-agi.
Yella yiwen urgaz, yal ass ihedder i warraw-is: “A tarwa ur yelli kra i d-ittasen kan akka, ilaq ad tilim d irgazen.
A d-tenṭeq yemma-tsen: ‘’A-ten-an d irgazen”.
Argaz: “Win yellan d argaz ur iggan ara alamma d lweqt n yimekli, maca d netta i d-yettṣewwiren ayen akken ara yečč, nekni zik neṛwa leεtab, nectaq aγrum”.
Tameṭṭut: “Ihi tura!
nutni yefka-d unyir-nsen”.
A tameṭṭut, anyir ur d-yettak ara alamma tefkiḍ-as, aql-i ṛwiγ leεtab, mačči d yiwen wass ad asen-nili d i lmendad.
Awlidi d anyir-nsen i d-yefkan, di leεnaya-k anef-asen i warrac.
Yal ass akken, armi d tikkelt, yezɛef urgaz nezzeh, yeggul ar d asen-yefk tamsirt i seg ara fhemen.
Yeddem lekwaγeḍ-is yenna-asen: “Lḥaṣul, aql-i ad ruḥeγ γer yinig”.
Iruḥ.
Akken εeddan kra wussan, yebda laẓ d lḥif γef uxxam la d-iγelli.
Ayen akken akk wulfen, ulac-it, imir-n fehmen belli d baba-tsen i yettγummun ixejḍan n wuguren n ddunit.
Argaz, yeqqim, yebγa ad jeṛṛben acḥal teswa lxedma.
Asmi I d-yuγal, qublen-t yakk s imeṭṭawen, yal yiwen acu i as-yettcetki.
Tenṭeq tmeṭṭut-is: “Annaγ ay argaz, teğğiḍ arraw-ik i cceṛ ur d-tennulfaḍ fell-aγ”.
Argaz: “Nnaγ asmi ruḥeγ d anyir-iw kan i wwiγ, wamma anyir-nsen γur-sen i yeqqim.
Acimi ur asen-d-yefki ara?
Neγ tura waqila d anyir-iw i d-yettaken.
Ssarameγ kan ad yili tfehmem tamsirt-agi”.
Yahia Yanes.
Tizi Uzzu Asmekti s tefsut n yimaziɣen d tberkant.
D tikli tameqqrant n yiseɣ.
Send iḍelli n ssebt, 20 yebrir 2019, yella-d usmekti n snat n tefsutin yeqqnen ɣer tmagit n uɣref amaziɣ.
D tafsut n yimaziɣen (20 yebrir 1980) akked tefsut taberkant (20 yebrir 2001), i d-semektan yimelyan n yimdanen i d-yeffɣen ass-nni n ssebt iɛeddan.
Tella-d tikli n yiseɣ seg tesdawit n Mulud Mɛemmeri, yellan deg Ḥesnawa alammi d umekkan iwumi qqaren Tacemmaɛt.
Ɣef 11h00 n uzal, i tebda tikli-agi n usmekti s wayen iɛeddan d usuter n umaynut.
Isdawanen, iselmaden, ineɣmasen akked yinelmaden, ffɣen-d merra s abrid, ula d medden llan qeccic meccuc, yal wa d acu yessutur.
Ccnawi d yisuɣan s ṭṭelq n yijaxuxen akked wallus n kran tezlatin tigrawliwin: Llant tezlatin n Maɛtub, Uleḥlu, Ferḥat Mhenni…atg.
Am wakken daɣen, i d-wwin ccnawi ideg ssuturen aṭas n temsal, gar-asent ad asen: “Anwa wigi d imaziɣen”, “Ulac ssmeḥ ulac”, “Ulac xawa xawa”.
Imi ɣef leḥsab n kra, iɣermanen-nniḍen xedɛen laman-agi imi ulac tadukli taḥeqqanit deg ugdud amaziɣ.
Acu i d-ijebbden lwelha-nneɣ ɣef tikli-agi d tili swaṭas n tlawin s tqendyar n Leqbayel, ma d ireggazen s yibernyas, llan ula d igerdan, i d-yernan sser n tikli-agi.
Am wakken daɣen, i tella tikli-agi d annar i waṭas n yiwudan, gar-asen;
Ṭaleb Ṭahar, Zeddak Mulud, Meqran At Lɛerbi, Nadeya Matub…atg.
D tikli diɣ ideg mxalafent tikta i ssuturen yimdanen-agi.
Ma deg yigenni, ala annayen ara tettwaliḍ ttferfiren, llan wid n yimaziɣen llan diɣ n unabaḍ MAK, llant ula d tid n tmurt n Lezzayer.
Ɣer taggara, ad d-nesmekti belli tikli-agi, tedda deg talwit d tegnit yelhan, akken-nni armi kfan deg tmeddit n wass.
Ghani Amazigh.
Isallen n Ait Aissa Mimoun.
Amussu asdukklan deg yirebbi n tefsut.
I lmend n usmekti n umulli wis 39 ɣef tefsut n yimaziɣen i d-yellan ass n 20 yebrir 1980 akked usmekti s tefsut taberkant n 20 yebrir 2001, amussu addukklan n tɣiwant n Ait Aissa Mimoun, yeḥya-d ttiɛad-a.
Dɣa deg taddart n Akaoudj, tella-d tezrigt tamezwarut n temsizwert n tazla, ideg rran tajmilt i umeɣnas n tmaziɣt Bessaoud Mohand Arav, imeḍlen deg taddart-a.
D tazla, i d-yellan ass-nni n ssebt, 20 yebrir 2019, deg taddart n Akaoudj.
D leqdic i d-yettwaheggan sɣur Tddukkli tanaddalt n Ait Aissa Mimoun s tallelt n tɣiwant-agi akked Useqqamu aɣerfan n lwilaya (APW) n Tizi Uzzu.
D asiher i d-yeḍran deg tegnatin igerrzen, ɣer taggara, yella-d usebɣes n wid i d-yufraren deg tazla-agi.
Ula d tiddukkla tadelsant “Imnar n Tdukli” n Ait Aissa Mimoun, tella deg ttiɛad i lmend n usfugel s snat n tefsuyin-agi (1980/2001).
Yella-d wannect-a s yiwen wahil meẓẓiyen, i yebdan taṣebḥit n wass-nni n ssebt s usersi n tmeqqunt n yijeǧǧigen ɣef uẓekka n umussnaw d umeɣnas Bessaoud Mohand Arab.
Am wakken daɣen i d-tella yiwet n ddqiqa n tsusmi ɣef rruḥ-is d rruḥ n 127 n yilmeẓyen yemmuten deg tefsut taberkant 2001.
Syin akkin ikemmel leqdic deg tmeddit n wass, s usiɣi n 127 n tcumɛatin i d-yellan d tajmilt i 127 n yimeɣnasen n tugdut d tmaziɣt.
Timsizzelt n ddabex uḍar d tajmilt i Mouloud Yarkal.
Ass-nni n lǧemɛa 19 yebrir 2019, i tebda temsizzelt n temliliyin n ddabex uḍar deg tɣiwant n Ait Aissa Mimoun, i d-yettilin deg unnar aɣiwan yellan deg Tiplakine.
D asiher n waddad, i d-yettilin i umarḥum Yarkal Mouloud, i yellan d ufrin (élu) deg Useqqamu aɣerfan aɣiwan n Ait Aissa Mimoun.
D ilmeẓi, i d-yefkan ayen iwumi yezmer i tɣiwant-is, ulac win ur d-nettader ara isem-is.
D timsizzelt n temliliyin, i d-ihegga ugraw n waddal n Ait Aissa Mimoun, ara yeddun ɣef teɣzi n waṭas n wussan, imi aṭas n temliliyin i yellan.
Timlilit n tazwara, tella-d ass-nni n lǧemɛa iɛeddan ɣef 17h30 n tmeddit gar snat n trebbuyaɛ-agi: tarbaɛt n taddart n Tahanouts (taddart n umerḥum-agi) mgal tin n taddart n Ighil Bouchene (taddart n yimsuddsen).
Maca uqbel annect-agi, tella-d ddqiqa n tsussmi ɣef rruḥ-is.
D imlilit n tazwara, i yeḥder uselway n tɣiwant n Ait Aissa Mimoun Akli Chabane, i ixedmen yid-s 5 n yiseggasen deg tɣiwant.
Am wakken daɣen i ḥedren dinna ddeqs n yiɛeggalen n twacult-is tameẓẓyant akked tmeqqrant.
Timliliyin-agi, ttilint-d yal tameddit n wass ɣef 17h30 n tmeddit deg unnar aɣiwan n Ait Aissa Mimoun.
14 n temliliyin ara d-yilin sya ɣer taggara n temsizzelt-agi, i yetturaǧun ad tili ass n lexmis 09 mayyu 2019.
Ass n lǧemɛa-agi sdat-nneɣ, yetturaǧu ad tili tfugla ideg ara as-awin tameqqunt n yijeǧǧigen ɣer uẓekka-s.
ad tettunefk daɣen tegnit n tnagiyin d waktayen n yimeddukkal-is d twcult-is.
Am wakken daɣen i yetturaǧu ad tili diɣ sya ɣer taggra n temsizwert-agi, temlilt gar yimurar iqburen n terbeɛt n JSK d wid n Ait Aissa Mimoun.
Ɣer taggara, ad nesmekti belli Mass Yarkal yewweḍ leɛfu Rebbi ass n 1 yebrir n useggas yezrin, yeǧǧa-d deffir-s sin warraw-is d ileqqaqen.
Mi ara tessali temsizzelt-agi n temliliyin, ad yettwafraq wayen i d-yettwajemɛen ɣef twacult-is tameẓyant.
Ssuq n ddurt n tɣiwant n Buɣni.
Yegra-d deg yir addad.
Yiwen gar n lesswaq imeqqranen n ugerzu n Tizi-Uzzu, ssuq n dayra n Buɣni i d-yettilin yal ddurt, deg wass n ttlata d lejjemεa seg 8h n tsebḥit ar 13h n uzal, yeggra-d acḥal-aya deg yir addad s ssebba n yiguduyen s trawnaṭ i izelgen udem n temdint-agi n Buɣni.
Iguduyen s trawnaṭ, zelgen yakk tiɣmar n ssuk, d laryuf n yiberdan yellan deg tlemmast n temdint-agi, s kra n yiḍuman n yimεelmen n tḥuna n tnezzuyt, yeqqim akken yella.
D luluf n yiqentaren n yiḍuman yeḍlan leryuf n ssuq.
Imḍebbren teεna tamsalt stehzan aṭas deg taluft yecban tagi, dayen i izemren ad d-yeglu s yimahilen imeqqren ɣef tdawsa n yimdanen.
Dɣa ula d imεelmen n tḥuna n tnezzuyt ufan-d aɣbel d wid i iqeṭṭun, imi s imal neqqsen seg ssuq-agi s ssebba n yiguduyen-agi.
Tiɣri n yimεelmen n tḥuna d wid yuɣen tannumi qeṭṭun seg ssuq-agi terza asizdeg n tlemmast n temdint-agi yettwazelgen seg yiguduyen d iḍumman deg yal azniq n ssuq, d ta i tifrat n iɣeblan i icudden ɣer lebni n yinidan, i iεeggben aselḥu akken iwata ssuq-agi.
Tlemsan.
Asenṣeb n yiselmaden n tmaziɣt.
Yerza umaswaḍ n tmaziɣt Mass Ɛebḍella Ɛerqub ɣer twilayt n Tlemsan, s yisem-is d netta i yellan i lmendad n yiselmaden n tmaziɣt yettmahilen deg tama-a.
Tamentilt i t-yewwin d asenṣeb n kra n yiselmaden, acku d lawan ad ɛeddin.
S wakka ad rnun ɣer twacult n yiselmaden n tmaziɣt s wudem unṣib.
Ahil yebda-t Mass Arkoub ass-nni n acer;
14 yebrir, s tirza-s ɣer temnaḍt n Rremci anda i yessenṣeb Massa Werǧa d Habet.
Syin yewwi-t ubrid ɣer tlemmast n temdint ad ikemmel deg umahil.
Ma d ass n arim, d nnuba n uselmad Tadrist ad d-yexdem tamsirt-is ula d nutni sdat n umaswaḍ-ines.
Ass n aram seg tnezzayt ar tmeddit, mlalen-d akken llan yiselmaden d umaswaḍ deg tesnawit tamaynut Mliḥa Hamidu deg tlemmast n temdint n Tala Yemsan, gan deg-s ass n usileɣ ɣef uselmed n tirawalt d uktazal deg ukala n ulmud.
Ass n ahad d ass aneggaru n uselken, imi yerza ɣer Zwiyya deg Meɣneyya di tlisa n Lmerruk d Lezzayer, tikkelt-a d nnuba n Mass Gidun.
D asmekti kan, ar tura llan 18 n yiselmaden deg waɣir n Tala Yemsan, msebḍan ɣef ddeqs n tamiwin n twilayt.
Tirza-a n Mass Arkoub deg lawan-a n tefsut n yimaziɣen i usenṣeb n yiselmaden, d akemmel n tirziwin xedmen yimaswaḍen-nniḍen deg wussan iɛeddan ɣer berra n tmurt n Leqbayel, gar-asen Mass Ɛli Lewnis i yeṭṭfen tamnaḍt n Mostaganem, d Mass Mellab Murad i yellan i lmendad n yiselmaden n Bechar.
Yetturaju daɣen Mass Arkoub Abdellah deg yimalas-a , ad d-yeṭṭef abrid-is seg Tlemsan ɣer Wehran anda i mazal yiwet n tselmadt yesselmaden di tama n Beṭṭiwa yettraju-tt usenṣeb ula d nettat.
Syin yettuɛeggen deg wahil ad yeg timlilit d yiselmaden ass n arim si ṣṣbeḥ ar tmeddit, deg-s ad mmeslayen ɣef wamek iɛedda useggas n uselmed (tasemlilt tamatut), d wuguren i d-mlalen yiselmaden-a deg unnar d yiṣenfaren i d-yewwi ad ttwaxedmen sya d afella.
Khaed Achoui.
Tasdawit Lmulud At Mɛemmer n Tizi Uzzu.
Tikli n yinelmaden mgal adabu.
D ass n tefsut, d ass n tmussni, aram, 16 deg yebrir 2019, ffɣen-d yinelmaden n tesdawit Lmulud At Mɛemmer s abrid i wakken ad d-inin ala i udabu-agi yellan tura akka, u sbeggnen-d tamuɣli-nsen lqayen mgal-is.
Inelmaden am nutni am yakk agdud azzayri, ɛyan seg waddad ideg tella tmurt-nsen ɣef waya, ilaq ad iruḥ udabu-a.
Tikli-a n yinelmaden, tella-d s rray i teṭṭef Tasmidegt tadigant n yinelmaden CLE.
nelmaden lḥan si Hesnawa armi d zerg MAƐTUB Lwennas.
Di tikli-a, anda ttrefrifen-t tekbabtin ama d azzayrit ama d tin n yimaziɣen.
Sunɣen-d yiwet n tfelwit icebḥen, yeččuren d anayen d usirem yellan deg wulawen.
Llant-d diɣ tebluzin anida i nezmer ad d-nɣer : “Tamazɣa d laṣel-iw, Lezzayer d tamurt-iw”, “Inelmaden, bɣan ad yeɣli udabu…”.
Leḥḥun yinelmaden cennun tizlatin n Meɛtub, Uleḥlu d Ali Ideflawen… Ddukklen s umata ɣef yiwen n wawal, ɣef yiwet n tikti, i Lezzayer tilellit, Lezzayer tasget, Lezzayer tamagdayt akken i tt-ssurmen wid yemmuten fell-as di tallit n ṭṭrad.
Ma yella aṭas i yettwaxedmen segmi i d-aɣ-id-yelli Dda Lmulud abrid u yesbeggen-aɣ-d tamuɣli ɣef wamek i nella, ilaq tura ad nebnu imal-nneɣ s wayen i d-aɣ-ijemeɛen mačči s wayen i d-aɣ-iferqen, u ad nɛawed ad naru amezruy n Lezzayer !
“Adabu-a, ilaq ad yettwakkes seg yiẓuran, u tamurt ad tuɣal i warraw-is ladɣa i yilmeẓyen d yinelmaden, imi d nutni i tasuta tamaynut ara d-yawin abeddel akked talwit i tmurt-nsen”, id yenna Mass Aɣilas Cebbalah, aferdis n CLE.
Syin akin, snemmren yiɛeggalen n CLE inelmaden i d-yerran i teɣri-agi tis-snat u fkan-asen ttiɛad i tikkelt-nniḍen.
“I wakken ad iserreḥ wayen yettwarzen”.
Dahlal Chanez.
Tiɣriwin i ulmad n teqbaylit.
Meskud tcaḍ tsuta i izeglen almad n tutlayt-is tanyemmat deg uɣerbaz, ala ttawil n internet, idlisen d uheggi n temsirin i d-yeqqimen i win ur nebɣi ad yemmet d awreɣri (analphabète) di tutlayt-is.
Dɣa, deg yiwen n yiswi, aṭas n tddukkliwin i d-yettheyyin timsirin n ulmad n tutlayt taqbaylit deg ukuẓ n tɣemmar n tmurt n Yiqbayliyen.
Dɣa, ussan-a kan, tlul-d tikti-a daɣen ula deg tɣiwanin n Ukeffadu d Ticci.
Deg Ukeffadu, tella-d tiɣri i yakk imezdaɣ n tɣiwant, amecṭuḥ d umeqqran, i yebɣan ad lemden tutlayt-nsen.
Ad d-yettili waya, akken i d-yedda deg wulɣu, yal taggara n ddurt deg temkarḍit taɣiwant n Tniri n Ukeffadu, sɣur uselmad Ḥamid Ihden.
I win yebɣan ugar n yisallen, yezmer ad isiwel i wuṭṭun-a: 07 93 39 53 99.
Ma deg temnaḍt n Ticci, d aselmed ara yilin ɣef yiri n snat n tselmadin, Massat Nasima Xuxi d Lindi Buseksu, s uheggi n tddukkla tadelsant Asaki n Ticci i d-yettwassnen s warmuden-is idelsanen, abeɛda akuden-a ineggura.
Ɣef wayen i d-tewwi teɣbalut-nneɣ, ad d-ttmaggant temsirin n ulmad yal ass n sed tameddit, deg Uxxam n yilemẓiyen n Bakaru.
Si tama tayeḍ, ulamma yella lebɣi ɣur yilemẓiyen n umussu asdukklan, yewwi-d ad d-nemmeslay ɣef wugur i d-yettwattemlilayen ɣur tmetti deg teɣriwin-a i ulmad n teqbaylit, imi drus i d-yettarran.
Amedya n tɣiwant n Ayt Smaɛel, deg usamar n Bgayet, ideg i d-grent teɣri tddukkliwin Adrar n Fad d Usirem n Krun deg useggas n 2017, maca ulac win i d-ibeggnen aheggi-ines.
Ahat imi ssuma tazamulant tella imir-nni 500 n yidinaren i wayyur.
Akken yebɣu nuḥen yiɛewwiqen, llan wid i d-iferrsen abrid.
Wamma, akken yenna Dda Lmulud At Mɛemmer: «Win yebɣan tamaziɣt, yissin tira-s».
Tban-d tugna n uxjiḍ aberkan.
I tikkelt tamezwarut deg umezruy n talsa, tettwasken-d i umaḍal merra tugna n uxjiḍ aberkan, i yellan ar tura d lbaḍna n umeɣrad.
Yella-d waya i lmend n usarag i gan kra n yimasayen n radyu atiliskup uhlis (Event Horizon Telescope), i yellan d aẓeṭṭa agraɣlan n uwali.
Ixeddem uxjiḍ-a aberkan, ɣef wawal n yimussnawen, azal n 40 yimelyaren n yikilumitren deg ukdu (diamètre), yettusemma ugar n kraḍ n yimelyan n tikkal ɣef win n Wakal.
Ad d-nesmekti d akken tawlaft i d-yettwaseknen mačči d tin n Sagittaire A*, axjiḍ aberkan i d-yezgan di tlemmast n umazellaw-nneɣ, maca d tin n uxjiḍ aberkan n Messier 87.
Asurif-a d ameqqran deg umezruy n tsengama, imi ula d yiwen seg wid yekkin deg usenfar-a yenna-d walan ayen tuɣ ɣillen ur yettmeẓra.
Aẓeṭṭa-a n ṭam n yitiliskupen n lqaɛa, yebda deg useggas n 2012.
Yal yiwen yettwasres deg walbaɛḍ n tamiwin deg umaḍal, akken ad d-yennulfu ɣer taggara « Utiliskup ameqqran ».
Tlul-d tugna-a, seld aslaḍ n yiṭira-ukṭiyen n yisefka i d-yettwagemren deg yebrir n useggas n 2017.
Dɣa, ugar n 200 n yimsṭrufiziken i yekkin deg uqeddic-a imezdi swayes nessaweḍ nwala later n uxjiḍ aberkan.
Yelha ad d-nselɣu daɣen belli yal atiliskup yettarew-d azal n 350 n yiṭira-ukṭiyen i wass.
Mi ttwaḥerzen yakk isefka deg yiḍebsiyen iquranen iwennɛen, ttwaceyyɛen Usudu Max Planck deg Telmant d MIT Haystack Observatory akken ad ttwazdin.
Din i ten-id-rran ɣer tugna s useqdec n wallalen isenselkamen ifazzen.
Ɣef waya yessefham-d umsṭrufizik Olivier Hernandez, belli ma yella wwḍen i ugmuḍ-a armi semlalen aṭas n yiṭiliskupen i yeqqnen i uẓeṭṭa.
Simmal yettzid umḍan n yitiliskupen, simmal tberreq tugna.
I wugar n telɣut, axjiḍ aberkan d taɣawsa deg umeɣrad s tufayt d tameqqrant maḍi deg yiwen n ubleɣ d amecṭuḥ aṭas.
Ayen akk yekkan fell-as ad yettwačč, ama d itran, lgaz neɣ ulamma d tafat.
Yewwi-d ad d-nesmekti d akken tiẓri-a n wazuḥ n tafat i yettilin rrif uxjiḍ aberkan, yella yemmeslay-d fell-as umussnaw Stephen Hawking.
Dɣa, llan wid i d-yeqqaren lemmer mazal-it yedder, tili ahat i netta ara yettunefk warraz Nobel deg tfizikt.
Ajdid di ccna.
Brouillon auto.
Mbeɛd mi iɣab azal n sin n yiseggasen ɣef unnar n ccna, ha-t-an yuɣal-d ussan-agi ineggra ucennay ilmeẓi Karim Khelfaoui, mmi-s n taddart n Ait Khelfats di tɣiwant n Ait Aissa Mimoun.
Seg useggas n 2016 mi d-yessuffeɣ tasfift-is taneggarut, i wumi isemma “Ur d-yeggri udikel deg uqluj”, ideg llant 10 n tezlatin, yeqqim armi i d-zzin ɛamayen, i d-yessuffeɣ tasfift-is tis mraw d yiwet (11).
Ass-nni n larebɛa iɛeddan 17/04/2019, i yewweḍ leɛtab-is ɣer tafat, anda yeṣṣaweḍ ad yesuffeɣ tasfift iɣef yenneɛtab sin n yiseggasen n uxeddim.
Uffir, d tasfift tis 11 n ucennay Karim Khelfaoui, ɣer tezrigin “El Vaz” n Tizi Uzzu.
Deg-s maraw (10) n tezlatin yeččuren d sser d wawal ḥlawen, zeddigen.
Isental igejdanen n snat-agi n tesfifin, cudden deg tuget ɣer tmetti, lḥif, lfiraq, Yefna-k ssber ay ul-iw, Liḥala n tmurt (tasertit), Rran-k d amsil, Uffir…atg.
Am wakken, daɣen i d-yewwi amaynut deg tesfift-agi s tezlit-nni tamazrayt (Izem), ideg i d-yettales tadyant-nni i d-yekkan seg yinzi-a: “Izem d Mḥend i t-yenɣan, cciɛa-s d abu Sliman”.
Ma azwel n album-agi aneggaru, yekkes-it-id seg tezlit-nni tis 09.
Am wakken diɣ i yefka azal meqqren i temsalt n tdukli gar leqbayel deg tesfift-agi, d ayen ara nsell deg tezlit-nni tis 08 “Carwen wulawen”.
26 n yiseggasen n ccna, 11 n tesfifin.
Ad nesmekti imeɣriyen-nneɣ s umecwar n ucennay Karim Khelfaoui, imi tura akka ɣur-s 11 n yiḍebsiyen.
Amenzu d «Wissen ma ad am-yexdem leḥsan» i d-yeffɣen deg useggas n 1993, wis sin d «Taftilt» i d-yeffɣen deg useggas n 1995, ideg llant 06 n tezlatin.
Deg useggas n 1996 yessuffeɣ-d CD wis kraḍ, I wumi isemma : «A tin iyi-yuran deg twenza-w».
Aḍebsi wis ukkuẓ «Ibujaden n tayri» yeffeɣ-d deg useggas n 1998.
Ma d tasfift tis semmuset «Seqsi iman-ik d acu-k?
», d tis seddiset « Ґef zewağ-iw yurez-iyi cekkal », ffeɣent-d deg useggas n 2001.
Ma d tasfift tis saṭ teffeɣ-d deg useggas n 2004, tin-a iwumi isemma «Tayri-w tamezwarut zegleɣ».
Aḍebsi wis ṭam «Ay irij», yeffeɣ-d deg useggasn n 2006, ma d wis tẓa «Tazeqqa n lejdud» deg useggas 2009.
Ma d tasefift uqbel taneggarut-a, d tinna n 2016, tin-a iwumi iga azwel-a «Ur d-yeggri deg yidikel uqluj».
er taggara, ad d-nesmekti kan belli ma nudder-d isem n ucennay Karim Khelfaoui, ad yezwir s allaɣ-nneɣ uzwel n tesfifit « Wissen ma ad am-yexdem leḥsan», i d-yessufeɣ d tamezwarut.
Ma di tizlatin ulamek ur d-nettader tuɣac-agi: “Am wallen tizraraqin”, “Semman-iyi medden sufğeɣ”, “Ay irij”, “A mmi zuɣer-iyi-n deg ufus”, “Tazeqqa n lejdud”… Deg wussan-agi i d-iteddun, ttraǧunt-tt aṭas n tmeɣriwin, imi yesɛa ahil d uzzig deg tmurt n Fransa i lmend n usmeki s tefsut taberkan d tin n yimaziɣen.
Album aslag n Sifaks Yal.
Isuffeɣ-d ussan-a kan n wayyur-a n yebrir ucennay ilemẓi Sifaks Yal sin n yiḍebsiyen n ccna ɣef tikkelt.
Ad naf deg sin n walbumen-a, i d-yeffɣen ɣer teẓrigin « New Harmonie Production » , azal n 12 n tezlatin, yiwen s uzwel n « Tasertit n tmurt », wayeḍ « Amezruy n tayri-w ».
Ayen yerzan asnulfu, d netta i d ameskar n yisefra, i d acennay n tezlatin i ṭṭafaren tikwal wallalen n uẓawan, tikwal d turarin n usanti, deg tezlatin ideg yezreb wanya abeɛda.
Ma yella seg tama n yisental i yecna Sifaks aseggas-a n 2019, nezmer ad d-nini ruḥen seg tlufa n tmurt, timetti d wansayen, armi d tayri d wayen iceɣben ilemẓiyen s umata.
Imi dɣa, ma nebder-d izwal n tezlatin, ad naf deg walbum amezwaru « Tasertit n tmurt », « Nedment tregwa », « Aḥebbud aḥebbu », « Akli n tuzzuft », « Zzyara ɣer lemqam » akked « Ansayen n teslit ».
Ma deg wis sin, dima s sḍis n tezlatin, ddan-d deg-s « Asmenɣer n tiṭ », « Amezruy n tayri-w », « Asirem ɣef lɣerba », « Iḥulfan d tmeddurt », « D axeddam s umelyun » akked uneggaru « Aheyyi n lejhaz ».
Yeɛreḍ ucennay ad iḥaz ineḍruyen imiranen, am s tezlit « Tasertit n tmurt », ideg i d-iger awellih ɣef wayen itezzin taggara-a di tmurt, akken i d-yeqqar uzwel dɣa.
Daɣen, tesɛa tayri amḍiq deg wayen yecna s yisem-is d ilemẓi, am deg tezlit « Amezruy n tayri-w ».
Isem-is n tidet Sifaks Ɛisi.
Ilul deg taddart n Ayt Buɛisi, taɣiwant n Tizi n Berber.
Akka tura, aql-it d anelmad deg ugezdu n tutlayt d yidles amaziɣ, aswir n Master.
Sidi Ɛic.
Tenɣa tmacint yiwen n urgaz.
D tawaɣit-nniḍen, tin akken i d-yeḍran taṣebḥit n wass n ahad ɣef 7h, tegla s yiwen n urgaz yesɛan 70 n ssna di leɛmer-is, mbeɛd mi t-terkeḍ tmacint deg temdint n Sidi Ɛic.
Tamacint-a, tettawi gar snat n tamiwin, Bgayet d Bni Menṣur.
Argaz-a (A.
L.
, iruḥ ad yezger abrid, uqbel ad d-telḥeq tmacint ɣer umkan, dɣa tegla yis-s d asfel.
Imir-a, tafekka n umettan, tewwi-tt terbaɛt n uḥuddu aɣarim srid ɣer sbiṭer n Sidi Ɛic.
D ayen ara aɣ-yeǧǧen ad d-nini ar taggara, (leḥder yugar leqḍeɛ) akken i t-qqaren wat zik.
Yewwi-d ɣef yal yiwen iruḥen ad yezger abrid-a n tmacint neɣ ileḥḥu ɣer tama-s, ad imuqel akken ilaq, u ad d-yerr s lexber belli ulac amihi.
Cwiṭ seg tmucuha n leqbayel.
Seg wakken di tmurt n leqbayel εziz wakal, armi aṭas n temsal i iḍerrun, gar yimdanen, armi menγen ula d irgazen γef tlisa, dγa ula d Ccix Muḥend iqubel aṭas n ddεawi yecban-aya degmi i as-yeqqar:
«La ttnaγen medden γef tmurt.
Ur iẓri ḥedd wi tt-ilan.
Nekni nettalas deg-s ala lqut.
Netta bab-is d sselṭan.
I nekni tegguni lmut.
Leqrar-nneγ d iẓekwan».
Qqaren, yiwen wass, sin yimdanen, llan d lğiran, yiwen seg-sen d ṭṭameε, iγil ad izdeγ lebda di ddunit, ad yeğğ lğaṛ-is ad iγfel, ad iẓẓiẓ talast ad d-iḥeṛ cwiṭ n wakal.
Lğaṛ-is, d uḥdiq.
Ifaq maca yessusem.
Ṭṭameε, yugi ad yeṛwu, simmal irennu iẓaẓay di tlisa armi yessaweḍ azal n xemsa lmitrat s teγzi deg yiger.
Yiwen wass, lğar-is uḥdiq, yeddem-d yeččuṛ tacekkart uqenṭar s wakal, iccud-itt yeğğa-tt.
Yessawel-as, yeffeγ-d ṭṭameε, yenna-as i wuḥdiq: “Anεam a lğar”.
Lğar uḥdiq: “Bγiγ kan ad ak-ḍelbeγ ad iyi-tεiwneḍ.
-Ulac uγilif ad ak-εiwneγ, d acu tebγiḍ?
-Ad i yi-tawiḍ tacekkart-inna n wakal s axxam, nekk aql-i uγeγ-tent deg.
uzagur-iw.
Iruḥ lğar-nni ṭṭameε, ittaεraḍ ad tt-yerfed, ur izmir.
“Awah ay aḥbib wagi d awezγi, lukan s-zmireγ mačči d aγilif”, I as-yenna.
Yuγal yenna-as wuḥdiq-nni: “Annaγ a lğar ameεzuz, yiwet n tcekkart n wakal ur as-tezmireḍ ara!
Tekkreḍ i xemsa n lmitrat s teγzi s tehri”.
Yenṭeq ṭṭameε: “Semmeḥ-iyi a lğar i wudem n Ṛebbi.
Yahia Yanes.
