Am yal aseggas, i lmend n teẓrigt n useggas n zuǧ alaf u tmenṭac, zuǧ alaf u tteɛṭac.
Thegga-d tiddukla tadelsant Tiregwa n tmurt n Kanada timsizzelt n tullisin d wungal ifazen s tutlayt n teqbaylit
Tikkelt-a, ufraren kraḍ n yimyura deg warraz n tullist i yettuɣalen d tajmilt n Belɛid At Ɛli.
Wigi d: Ǧilali Ḥaddouc tullist Azabuq, Tiziri Ṭeyeb s tullist Tabrat i talsa akked Lyas Belɛidi s tullist Ṣayddu Mayga.
Ma yella d arraz Raccid Ɛallic yuɣal aseggas-agi i umyaru Sidali Lahdir s wungal-is Tirga n wul.
Ungal tirgan n wul d win i d-yeffɣen seg teẓrigin Tafat.
Ṭyeb Tiziri tewwi arraz sin Belɛid At Ɛli n tullist.
Ur rǧiɣ ara ad ttwaferneɣ imi d asentel i yellan d aṭabu deg tmetti-nneɣ i ɣef i d-uriɣ.
Arraz-a, yerra-yi-d asirem deg tiddin n tmetti taqbaylit ɣer tlelli n tikti d wawal.
Tullist iwumi semmaɣ Tabrat i talsa, d yiwet n tebrat i uzneɣ.
Ad mmeslayeɣ cit ɣef wayen i d-nniɣ deg-s.
Tasedda, d yiwet n tlemẓit taqbaylit i d-yekkren am tullas akk n tudrin.
Tasedda tetturebba-d deg twacult i as-d-iheggan immal-is d ubrid ara taɣ send ad d-tlal.
Maca, nettat simmal tettimɣur simmal yettban-d deg-s umgarad i tt-iεezlen ɣef tmetti, tawacult d tizya-s.
Segmi tella Tasedda d tagrudt, ur tenḥarwi ara deg wayen akk i ḥemmlent tullas.
Ur tefhim ara amaḍal-nsent.
Ɣas imawlan-is ttaεraḍen ad tt-id-rebbin d taqcict, meɛna nettat tettidir am yiqcicen: tetturar yid-sen.
Tettlusu am nutni.
Tettidir am nutni.
Mi meẓẓiyet, qqaren-as kan ad timɣur ad tbeddel
Acu kan tettimɣur, yettimɣur umgarad-is d tlufa i d as-d-yettawi.
Tesεedda-d akk tudert-is tettwaεzel, ur tefhim iman-is, ur tufi win ara tt-ifehmen.
Mi tebda tfehhem tuzzuft, tfaq d tullas i as-yetteεjaben mačči d irgazen.
Teεreḍ akk s wamek ara tekkes tikti-a deg wallaɣ-is, ur tezmir ara.
Tedder akken acḥal d aseggas armi d ass i deg-i d-temlal tin yellan am nettat.
Tin i as-yeldin allen, yis-s tefhem d acu ay tella.
Teqbel iman-is, yerna tufa yid-s tayri d talwit.
Anect-a, ur as-idum ara imi tiwaculin n tullas, faqent i wassaɣ i yellan gar-asent.
Tawacult n Tsedda, teḥbes-itt deg uxxam, ayen i tt-yeǧǧan tegzem asirem, terra lḥedd i tudert-is.
Aya, ad aɣ-yessiweḍ ad d-nini: Ɣas aṭas i ibeddlen deg tmetti-nneɣ, maca mazal abrid ɣezzif aṭas.
Aṭas n lexṣaṣ i yellan.
Ayen i aɣ-yettraǧun ad t-nbeddel, yugar i d-ḥellant tid i aɣ-d-yezwaren.
Tura, nesεa leslaḥ gar yifassen-nteɣ, nesεa tamussni d tɣuri, yis-sen kan ara nizmir ad necbu timettiyin-nniḍen.
Timmuɣnest ɣef yizerfan n tmeṭṭut d asaki n tlawin i mazal ur nfaq ara.
Yegra-d i tmeṭṭut taqbaylit, ad tesεu tafekka-s d ayla-s.
Ad terẓ yir tiktiwin d yiḥebbasen i as-tesbib tmetti yugar ayen i d-ḥellant.
Lyes Belɛidi yewwi arraz wis kraḍ Belɛid At Ɛli n tullist Ṣayddu Mayga.
Ṣayddu Mayga d ilemzi seg tmurt n Mali.
Yerwel-d seg rrebrab d lḥif n tmurt-is yuɣ abrid ɣer Lurup.
Meɛna ilaq ad yezger tamurt n Lezzayer.
Di lezzayer, aṭas n tlufa i yedder, yerwa tid yuran armi yewweḍ ɣer tmurt n Leqbayel.
Yufa ciṭ n lehna.
Yedder ayen yedder dinna, meɛna ula din, llan wuguren i yesserwalen ilmezyen.
Syin, ikemmel abrid d asawen akked Mennad, cergen lebḥer d abrid ɣer tmurt n tirga.
Ma ɣef tira, zemreɣ ad d-iniɣ d akken tira n teqbaylit, a-tt-an deg ubrid usnerni.
Imi tura ddeqs n wid yettarun, ɣran taqbaylit neɣ d wid iqeddcen deg unnar n teqbaylit
Ɣef waya, tira tgerrez ama deg usenfali neɣ deg umawal.
Ula deg yisental, ttawin-d amaynut, ssnen ad mmeslen taqbaylit akken ssawḍen ɣer uḍris imeɛnen.
Ula d tifaskiwin n tsekla, ula d nutenti, ttakken afud i usnerni n tira s teqbaylit.
Xas ulamma mačči aṭas i yellan, acu kan nessaram ad d-lalent tiyaḍ.
Tiɣri i wid yettarun.
Ilaq asnulfu ama deg talɣa n yiḍrisen ama deg yisental akked tewsatin n tsekla.
Ilaq, ad neddu ɣer sdat, ur nettɣimi ara kan deg uqdim aklasiki.
Sidali Lahdir yewwi arraz amezwaru Racid Ɛellic.
S lferḥ meqqren i sliɣ i lexbar, acku arraz Racid Ɛellic yesɛa azal meqqren i umyaru.
Arraz Racid Ɛellic yesɛa azal meqqren ama i umaru, neɣ i yimeɣriyen, akked tutlayt n teqbaylit.
D ayen yesseǧhaden amaru, yettak-as tabɣest i wakken ad yemhez deg yixeddim-is ɣer sdat.
Acu kan mačči s yiwen neɣ s sin kan n yimyura i yettarun deg tili ara nessali tasekla-nneɣ
Neḥwaǧ ugar n waya iwakken ad d-yili useḥbiber d umhaz n tutlayt-nneɣ.
Ladɣa wid yeffren, neɣ wid ur nesɛi ara allalen akken ad d-banen.
Ilaq afus n tallelt, Ilaq ad yili usiẓreg ugar n waya.
Testeqsa-ten Yamani Suhila.
