Kečč d amẓad neɣ d aṛeḥwi ?
Lekber ɣef bab-is, iwumi ?
Aql-i am uzrem teṛẓa nnda.
Axiṛ lexsaṛa, wala lefḍiḥa.
Bu tmeɣṛa ur ittfeṛṛiǧ ara.
D lamana i isebɣen tagerfa.
D ṣṣbeṛ ay d ddwa n lmeḥna.
Ikmez-iyi anda i yi-ičča.
Isfel-d icbula d iqeffa.
Iṭṭeḍ yemma-s armi i tt-iṛwa.
Tembawel texbizt-is sya.
Tislit tedda iḥzen umeksa.
Iɣli-d seg igenni am uḥbub.
Ittmeslay, i iɣelben lekdeb.
Amberrez n tixsi d uqelwac.
Mel-as i buzid ad ak-izid.
Deg igenni i la tettqissiḍ.
La izerreɛ lǧuheṛ i tyuzaḍ.
Acebbak n Ṛebbi ittaṭṭaf.
Aḥbac ur t-ikkat buseṭṭaf.
Ifka-t Ṛebbi i maylellif.
Ttewwteɣ am yitbir s ixef.
Zzwaǧ n walag d amedlalag.
Ad indem win iwumi ur idbiɣ.
Illi axenfuc-is am ujaɣiɣ.
Beṭṭu d wi ɛzizen qeṛṛeḥ.
Tecrek-aɣ tgella d lemleḥ.
Ad nekkes Ɛli, ad nerr Qasi.
A nwali Ṛebbi, ad aɣ-d-iwali.
Abuseqqi mebɛid i yettseqqi.
Ad iru win yellan d aṛumi.
Aql-i deg uɣbel ar yiri.
Fell-as lḥiɣ ɣef udmim ḥafi.
Mačči cwiṭ i yessukk fell-i.
Ndudrent wallen-is fell-i.
Tanyirt inisi urǧin teḍsi.
Tettɣezzil leɛbad s tsusmi.
Texten-as imma-s s ibeddi.
Tṛuḥ ad tẓer, urǧin teẓri.
Cceṛ d uffal, lxiṛ d uzzal.
D inijjel i d-ittaken tizwal.
Ičča di tbarda-s, am uɣyul.
Immut yizem, igra-d uwtul.
Issemɣi-tt bu nnbuc, irwel.
Jeddi ilul-d, setti mazal.
Lxiṛ s ṭṭbel, yif-it fiḥel.
Win yeɛran, wayeḍ ad t-idel.
D isef gar yiccer d uksum.
Ala taqemmuc iwumi yessen.
Ala win immuten i yeṛtaḥen.
Am wi ittǧewwizen s qeḍran.
Aql-aɣ la nzehhu s wurfan.
Ar tesleḍ s yizgaren llsen.
Arrac ssefṛaḥen, sseqṛaḥen.
D at Ṛebbi, i as-d-iqeṭṭun.
D ayen iṛexsen i yeẓellṭen.
D nnmara n uẓrem di lkanun.
Iɣyal ttemkerrɛan gar-asen.
Ikker uɣebbaṛ deffir-sen.
Issared udem-is s useɣwen.
Issebdad ssellum i yiɛdawen.
Itran ɣlin, iɣerdayen ulin.
La ileḥḥu, tikli n lmegtin.
Mi teswa, ad d-ḍehṛen waman.
Mjellaben ar wayen iɛeddan.
Refden-t medden d aseɣwen.
Taggara n tmessi d iɣiɣden.
Ttemnubun akken ttemyilin.
Ulac ticraḍ mebla idammen.
Win inedhen d win yeḍṛuṛan.
Acbali irreẓ, zzit tɛelleq.
Iɣleb leɛyaḍ ayen iɣef yekker.
Yufa yedder, yerna asbender.
Ttkellixen-aɣ wid-ak nesɣeṛ.
Ccedda, i s-ilhan, d ṣṣbeṛ.
Ddaɛwessu n lwaldin tewɛeṛ.
Di tefsut ttṣabent tquṛaṛ.
Yettak iles, igezzem ijufaṛ.
Yettnuṛ wudem-is am lefnaṛ.
Win ur nesɛi tagmat, meḥquṛ.
Ayen izeynen leɛmeṛ yeṛxis.
Iwwi-d timint s axxam-is.
Ismejger Wakli deg sid-is.
Itteṛɛiɛic ɣef warraw n tmes.
Mi tt-bniɣ, thudd ɣer llsas.
Ṛebbi di leɛmeṛ-is yeṭṭis.
Temzel tixsi, terna yelli-s.
Tewwet-iyi tmaggart fell-as.
Win iɣlin, ad tt-ddun fell-as.
Win iwɛan wayeḍ, ad t-iqqes.
Yal yiwen ikmez ajeǧǧiḍ-is.
Amɣaṛ-agi issenfufud-itent.
Amɣaṛ mi yecab, xas enɣ-it.
Axxam n snat, lhemm ifna-t.
Ittru wul, ḥedd ur t-iwwit.
Neṣber am iqnac di tessirt.
Simmal ttewwant, ttiẓident.
Ta di ṭṭbel, ta di tẓayeṛt.
Tɣileḍ d nnzeɛ n tiqecmaɛt.
Ufan lɛib, ula di tmellalt.
Ur yeɛdil umanun d uḥeṛṛat.
Win isḥellfen, amzun iwwet.
Amellaẓu urǧin ittɣunfu.
Inɣed-as lemleḥ ɣef uqeṛṛu.
Ismigliz am igider ameṛẓu.
Ma ttaḍsan leɛwayeṛ, ad nru.
Ar tagust yewweḍ rrebg-iw.
Qqimen imetman deg imi-w.
Laẓ, angaẓ, tiyita n tummaẓ.
Mara iheddeṛ yettara iffeẓ.
Ittak iles, iḥerref iḍaṛṛen.
Ẓefk-iyi tili, ǧǧiɣ-ak učči!
Ad k-iqqen Ṛebbi d ayeffus!
